Jag tror att vi lever i en tid som suktar efter mening. Vi är, i en värld som ser hopplös ut på så många plan, desperata efter något som står fast, något som faktiskt gör skillnad. Problemet är att så många av oss söker den meningen på fel ställe, på fel ställe. Vi försöker finna den i sådant som förvisso är viktigt, men som i slutändan endast är mänskliga konstruktion: framgång, tillväxt, miljöaktivism, kampen för rättvisa. Men när allt rasar, när såväl AI-företagen som stornationerna kapprustar, när broar bränns och murar byggs, när världsledare hotar demokratin, hotar varandra, hotar människovärdet, när hjärtan krossas och drömmar slås i spillror, när flera generationers kamp tillintetgörs över en natt, vad lämnar våra mänskliga konstruktioner oss med då? Ingenting, utom en djup hopplöshet.

Problemet med allt som vi människor bygger är att det en dag rasar, och därför kan det endast erbjuda oss en mening **i** livet, aldrig en mening **med** livet. En sådan måste vara förankrad i något som inte är enbart mänskligt, och vårt samhälle gör sitt allra yttersta för att inpränta i oss att något sådant inte är nödvändigt; människan klarar sig utmärkt på egen hand. Och ändå så tror jag att det i många av oss bor en visshet, eller åtminstone en trevande önskan, att det finns något mer. Att det finns en mening med livet, ett ljus i allt mörker. Och jag tror, vilket kanske är ännu mer påtagligt, att allt fler bär på en växande insikt om att vi inte alls klarar oss särskilt bra på egen hand, att mänskligheten är rätt ut sagt värdelös på att vara sig egen herre; och med det en desperat vädjan till någon, vem som helst eller vad som helst, som kan hjälpa.

Jag vill påstå, ja jag är alldeles säker på, att det finns hjälp. Den kommer kanske inte alltid i den tid och på det sätt som vi önskar, men jag har fått lära mig att inse att det nog är lika bra. Det är ändå sällan som den hjälp jag tror mig behöva är den som jag faktiskt behöver. Det finns inget löfte om frihet från lidande, från krig och maktmissbruk, från ondska. Inte nu, inte på den här sidan livet. Men det finns ett ljus i mörkret, det finns en mening **med** livet. Jag vet, för jag har fått lära känna det; fått lära känna **honom**. Hans namn är Jesus. Även om du inte känner honom ännu så känner han dig; känner all din hopplöshet och frustration, din längtan och din skam. Det hade kunnat te sig smått obehagligt om det inte hade varit för den gränslösa kärlek han har för dig. Han älskar dig, och han längtar efter att du ska lära känna honom också; längtar efter att få ge ditt liv mening. Låt honom få göra det. Säg till honom som det är, ge honom allt det som du bär på och som får din rygg att böjas under sin tyngd, och be honom om hjälp. Lita på att han hör och att han kommer att hjälpa; fast kanske inte som du väntar dig. För det finns alltid svar, även om svaret inte alltid ges direkt i relation till frågan. Det blir alltid morgon, även om vi inte vet i förväg när ljuset kommer bryta igenom. Lita på det; lita på Jesus. Han är den enda som aldrig kommer göra dig besviken.